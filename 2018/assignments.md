## Завдання до курсу Введення в Ігрову Розробку (2018)

Протягом курсу командам з 2-3 студентів пропонується виконати один проект, який складається з трьох завдань: розробки концепції проекту, та два прототипи. У кінці грудня кожна команда презентує свої напрацювання, кращий проект крім максимального числа балів отримує також спеціальне заохочення (тобто приз)

### Перша частина - концепція проекту (дедлайн - 20.10.2018)

#### Що робити?
Уявіть, що ви маєте виступати перед колегами по роботі (та керівництвом) щоб переконати їх в тому що вигаданий вами проект вартий того аби інвестувати в нього час та гроші. Для цього вам необхідно не просто розповісти свої ідеї, але продемонструвати що ви достатньо розібралися в жанрі, який пропонуєте, орієнтуєтесь в конкурентах (що в них є гарного і поганого), маєте уявлення про вашого майбутьного гравця, розумієте на чому гра буде заробляти та маєте чіткий план по реалізації. Зібрати все описане -  непросте завдання, тому на нього виділяється достатньо часу, але і підсумкове оцінювання буде відповідним. Формат виконаного завдання - презентація. На першому етапі її оцінюю лише я, але в кінці грудня вам доведеться презентувати її разом із усім проектом перед всією аудиторією.

#### Що входить в презентацію?

* **Опис проекту**. Опишіть коротко ваш проект - що ви пропонуєте гравцю, жанр, механіки, ідеї, ключові моменти;
* **Опис гравця**. Ви маєте розуміти для кого ви робите продукт для того щоб свідомо його розробляти. Згадайте про способи ділити гравців (стать, вік, мотивації, інтереси тощо), спробуйте описати портрет вашої аудиторії;
* **Огляд конкурентів**. Можливо, ваш проект вже зробили? Або дуже схожий? А чим ви кращі за інших представників жанру?
* **Монетизація**. Гра має заробляти, опишіть на чому заробляти будете ви та як (реклама, продаж гри, мікротранзакції, підписка)
* **План MVP**. Після демонстрації гри, якою вона буде у фінальному вигляді, опишіть той мінімум, якого буде достатньо для того щоб перевірити наскільки ваші ідеї працюють

Це лише список обов'язкових пунктів, а не чіткий план - наприклад, ви можете спочатку розповісти про ігри в жанрі, описати їх недоліки, а потім перейти до власного проекту з вказанням того, чим він кращий та як ці недоліки усуває. Або почати з вашого гравця, та чого йому в житті не вистачає - вибір за вами, головне - логічність та послідовність результату.

#### Яка тема?

На вибір пропонується три теми, з яких ви можете обрати одну або декілька:

* Два жанри;
* Одного разу в гуртожитку;
* Складні рішення

У проекті має використовуватись хоча б одна з наведених тем - навіть якщо ви використовуєте свої готові напрацювання. Пам'ятайте, мета всього проекту - команда робота, що дозволить вам отримати повноцінний досвід планування та створення ігрового прототипу. Чим раншіе ви запропонуєте свої варіанти, тим раніше отримаєте фідбек, та тим більше зможете встигнути доробити та розібратись в темі.

Пам'ятайте, що технічна реалізація - важлива, але саме з ідеї та її продумування починається проект. Коректний аналіз своїх сил та планування проміжних етапів дозволяє не затягнути розробку на роки та не втратити віру в проект. Правильний аналіз власного гравця та конкурентів дозволяє отримати спільне бачення кінцевого результату та уникнути "перетягування канату" у пропонуванні фнукціоналу. Отже, не слід відноситись до першого завдання як до "прохідного" в якому можна за годинку накидати чогось в презентацію і здати
